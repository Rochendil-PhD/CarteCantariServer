@Title Nu ești învins cât timp ai credința
@Number 636

1. Nu eşti învins cât timp credinţa
Nu ţi-ai schimbat şi nu ţi-ai stins:
Credinţa iarăşi te ridică,
Poţi fi căzut, dar nu învins!

2. Nu eşti înfrânt cât timp nădejdea
Și ţelul ei îţi este sfânt:
Nădejdea iarăşi te-ntăreşte,
Poţi fi trântit, dar nu înfrânt!

3. Nu eşti zdrobit cât ai iubirea
Curată şi de neclintit:
Iubirea iarăşi te înalţă,
Poţi fi călcat, dar nu zdrobit!

4. Nu eşti departe până duhul
Și rugăciunea nu ţi-s reci:
Prin ele eşti mereu aproape,
Dar fără ele, dus pe veci!

5. Nu rătăceşti cât timp ţii gândul
Și inima la ce-ai primit:
Când inima ţi-e-n altă parte,
Chiar stând cu-ai tăi, eşti rătăcit!

6. Nu mori când inima-ncetează
Ci când de Cer ai ochii rupţi,
Când nu mai arzi şi nu mai sângeri,
Când nu mai plângi şi nu mai lupţi!

7. Biruitori, eroi şi vrednici
Sunt numai cei ce neclintit
Duc legământul pân' la jertfă
Și lupta până la sfârşit!



