@Title Plecat-am de la Tine
@Number 218

1. Plecat-am de la Tine
Şi-avere-am prăpădit.
/: Ruşine mi-e de mine:
Copil nesăbuit! :/

2. Mi-e sufletu-n durere
Şi trupul mi-e sfârşit.
/: Sleit sunt de putere,
De tot nenorocit! :/

3. Te-am supărat, o, Tată,
Cu viaţa mea cea rea!
/: Ce ruşinoasă pată
A pus pe fruntea mea! :/

4. O! ştiu că nu sunt vrednic
Al Tău fiu să mă chem.
/: Purtarea-mi de netrebnic
Ar merita blestem. :/

5. Şi totuşi, Te rog, Tată,
Argat să mă primeşti,
/: Căci, altfel, mor de foame;
Scăparea Tu îmi eşti! :/

6. Să fie cu putinţă?
Văd bine? Nu mă-nşel?
/: Din mândra-i locuinţă
Alearg' spre min' chiar El. :/

7. La sânu-I cald mă strânge,
Sărut aprins mi-a dat.
/: De bucurie plânge:
Pierdutul s-a aflat! :/

8. Ca fiu primit eu iară?
Primit, iubit, iertat?
/: O, mare Ţi-e-ndurarea!
Fii binecuvântat! :/

