@Title Poți pământu-n mâini să ții
@Number 577
@Author Nicolae Moldoveanu
@Composer Nicolae Moldoveanu

1. Poţi pământu-n mâini să ţii,
Poţi să mori şi poţi să-nvii,
Poţi om mare ca să fii 
Şi stăpân pe fire.
/: Poţi să scazi şi poţi să creşti,
Poţi vorbi în limbi cereşti,
Dar să ştii nimic nu eşti
Dacă n-ai iubire, dacă n-ai iubire. :/

2. Poţi să ştii să scapi de rele,
Poţi să ştii să numeri stele
Şi din lume toate cele 
Să le ai în ştire.
/: Eşti aramă sunătoare,
Eşti armă distrugătoare,
Tot ce faci n-are valoare
Dacă n-ai iubire, dacă n-ai iubire. :/

3. De-ai avea toată ştiinţa, 
De sub cer toată credinţa
Ca să schimbi la munţi fiinţa
Numai c-o privire.
/: Nu eşti faclă nici alin
Pentru cei ce trec prin chin
Ci eşti cel mai aspru spin
Dacă n-ai iubire, dacă n-ai iubire. :/

4. De ţi-ai da averea toată
Pentru cei lipsiţi din gloată,
Corpu-ţi fie-ntins pe roată
Sau adus jertfire.
/: Nu eşti nici măcar pitic
De sub stele cel mai mic
Eşti nimic, nimic, nimic
Dacă n-ai iubire, dacă n-ai iubire. :/

