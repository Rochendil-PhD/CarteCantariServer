@Title Turmă mică nu te teme
@Number 481
@Author Nicolae Moldoveanu
@Composer Nicolae Moldoveanu

1. Turmă mică nu te teme,
Domnul e Păstorul tău.
Urle lupii-n orice vreme,
Şi furtuna-n jur de-ar geme,
Dar de tine, nu te teme,
Nu te-atinge nici un rău, (bis)
Nu te teme, nu te teme,
Nu te-atinge nici un rău.

2. Căci puterea Lui e mare
Şi iubirea Lui e foc.
Cine-ar mai putea sub soare
Viaţa ta să ţi-o doboare
Când în mâna Lui cea tare
Tu rămâi în orice loc, (bis)
Mâna-I tare, mâna-I tare,
Te păzeşte-n orice loc.

3. Deci alungă gând de teamă
Şi de El să te-alipeşti.
El Ţi-e tată, El Ţi-e mamă,
Tu ascultă-L când te cheamă,
Şi în casa Lui ia seama
Paşii tăi să nu-i clinteşti, (bis)
Să iei seama, să iei seama
Paşii tăi să nu-i clinteşti.

4. În curând sfârşeşti cărarea
Cea de trudă pe pământ.
Roada Duhului răbdarea
Îşi va înceta lucrarea
Şi va-ncepe sărbătoarea,
Veşnică în cerul sfânt, (bis)
Sărbătoarea, sărbătoarea
Fericită-n cerul sfânt.

