@Title Un călător se cobora
@Number 646

1. Un călător se cobora
Spre Ierihon pe drum grăbit
Ducând cu el averea sa
Cu oameni răi s-a întâlnit.
Trecând pădurea de măslini
L-au întâlnit niște străini
Ei l-au bătut, l-au dezbrăcat
Și-aproape mort ei l-au lăsat.

2. Trecând pe-acolo un levit
Pe-același drum întâmplător 
La cel căzut el a privit
Indiferent, nepăsător.
Trecând la fel și un preot
Și el privi și-atâta tot
La cel căzut și dezbrăcat
Să moară jos ei l-au lăsat.

3. Dar pe sub ramuri de măslini
Pe-același drum se cobora
Un călător cu-al său asin
Samaritean, El se numea.
Și când privi la acel sărman
Acel milos Samaritean
El s-a oprit, l-a ridicat
Și rănile i le-a legat.

4. Și-apoi mergând pe drum pustiu
Până la han, pân la hangiu
Pe spate pe asin l-a pus
Și-n casă pe căzut l-a dus
Și pentru el a cheltuit
Hangiului el a plătit.
Samariteanul cel milos
Era Isus, Isus Hristos.

5. Trecând pădurea de stejari
Tu frate fii atent mereu
Căci cale-ai plină de tâlhari
Ce urmăresc sufletul tău.
În jos să nu cobori nicicând
Chiar dacă urci spre cer plângând
Tu mergi cu crucea până sus
Așa cum mers-a și Isus.

