@Title Cât ai trăit ai strâns și-ai strâns (înmormântare)
@Number 603

1. Cât ai trăit ai strâns și-ai strâns
Cum strânge de pe crengi furtuna,
/: Și-acum te uiți cu suflet plâns
Că toate câte ți le-ai strâns
Te lasă una câte una. :/

2. Ai vrut în lumea de noroi
Să-ți faci un rai de cutezanță,
/: Și-acum dai totul înapoi
Și pleci din rai cu pumnii goi
Și unde pleci tu n-ai speranță. :/

3. Ai vrut aici pe-acest pământ
Să-ți saturi inima flămândă,
/: Dar toate aici se duc pe vânt
Dar mai încolo de mormânt
Tu nu ți-ai strâns decât osândă. :/

4. Ai vrut să fi înconjurat
De tot ce mângâie privirea,
/: Dar vai, cu cât ai adunat,
Cu cât de lume te-ai legat
Cu-atât mai grea e despărțirea. :/

5. Privește doar la ce-a rămas
Și singur judecă-ți ființa
/: Isus te cheamă, fă un pas
Și-apucă ultimul tău ceas
Comoara cea de preț, căința. :/

