@Title Eu cânt cântări din dragoste de semeni
@Number 611
@Author Nicolae Moldoveanu
@Composer Nicolae Moldoveanu

1. Eu cânt cântări din dragoste de semeni
Să-i pot 'nălţa uşor spre Dumnezeu,
/: Ca El să poată fi şi ei asemeni,
Nemuritori şi fericiţi mereu. :/

2. Eu cânt cântări s-alin orice durere
Și să trezesc credinţa în Isus.
/: Să torn în inimi dulce mângâiere
Și să arăt o Cale spre mai sus. :/

3. Eu cânt cântări s-aprind mai mult iubirea
În lumea urii pe-unde trec străin.
/: Prin taina lor să-ndrept spre mântuirea
Pe care haru-o dă la toţi deplin. :/

4. Eu cânt cântări, c-aşa mi-e dată viaţa.
Nu pot altfel!… Eu sunt făcut să cânt.
/: Şi vreau şi inima-n adânc şi faţa
Să cânte veşnic slava Celui Sfânt. :/

