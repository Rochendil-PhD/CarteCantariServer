@Title Drag prieten care cânți vesel în credință
@Number 625

1. Drag prieten care cânți vesel în credință,
Fii prieten cu Isus și la suferință!
Dacă-n ceasul de temut vrei să fii la dreapta,
Când Isus dă iar tribut, mângâie-L cu fapta.

2. Dă-I acum din pâinea ta foamea să-Și destrame,
Căci în cer, în veci de veci, nu-I va mai fi foame!
Dă-I acum să bea din vas când e ars ca vrejul,
Căci, în veci de veci, în cer nu mai ai prilejul.

3. Dă-I acuma haina ta cât îi rupt veșmântul,
Căci în cer nu-I va fi frig, nu-L va bate vântul!
Dă-I acum când e bolnav, grija-nduioșată,
Căci bolnav nu va mai fi, Domnul, niciodată!

4. Ia-L în casa ta acum să-și aline somnul,
Azi e un sărac în drum, mâine va fi Domnul!
Azi Isus e-n mii de frați, azi îți vrea El fapta;
Mâine toți vom fi chemați; tu vei fi la dreapta?

5. Și un glas peste genuni va striga spre stele:
,,Îl cunosc…și din ani buni și din zile grele!”
Iată, anii trec, s-au dus. Zilele-s ca spuma,
Fii prieten cu Isus, nu uita: acuma!

