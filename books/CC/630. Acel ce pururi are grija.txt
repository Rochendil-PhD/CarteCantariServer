@Title Acel ce pururi are grijă
@Number 630

1. Acel ce pururi are grijă 
De orişicine-i în necaz,
Îţi numără şi ţie paşii 
Şi lacrimile pe obraz.

R: Să nu-ţi pierzi la necaz credinţa
Şi nici nădejdea când ţi-e greu,
Nici dragostea când eşti la bine
Că-n ele-L vezi pe Dumnezeu!

2. El ştie cât să-ţi lase lupta 
De greutăţi şi de-ndoieli,
La timp îţi va trimite harul 
Prin care sufletul să-ţi speli.

3. El ştie cât să-ţi lase-n lume 
Viaţa-n bine să-ţi răsfeţi
Şi să ţi-o ia când e să-ţi piardă 
Comoara veşnicei vieţi.

4. El ştie când e de mustrare 
Nevoie spre-ndreptarea ta.
El ştie flacăra-ncercării 
Cât poţi să stai şi când s-o ia.

5. Să-I mulţumeşti de tot ce Domnul 
Îţi dă-n viaţă de-orice fel,
Pe El Îl ai când ai credinţa 
Nădejdea şi iubirea-n El.


