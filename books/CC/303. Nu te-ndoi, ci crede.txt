@Title Nu te-ndoi, ci crede
@Number 303
@Author Traian Dorz
@Composer Nicolae Moldoveanu
@Original_Title vol. 2, cant. 13
@Tag Îmbărbătare - mângâiere

1. Nu te-ndoi, ci crede
Că, după orice nor,
E-un soare și mai dulce
Și mai strălucitor.

/: Nu norul este veșnic,
Ci soarele-i acel
Ce-nvinge și rămâne
Stăpân în urmă el. :/

2. Nu te-ndoi, ci crede
Că, dincolo de tot,
Veghează Dumnezeul
Puternic Savaot.

/: Că niciun păr nu-ți cade,
Că nicio clipă nu-i,
Că nu-i nici o-ncercare,
Decât prin voia Lui. :/

3. Nu te uita la tine
Că ești atât de slab,
Nici la vrăjmașii care
Te-ar nimici degrab’,

/: Nu te uita la ziduri,
La porțile de fier,
La ura ce scrâșnește,
Ci uită-te la cer! :/

4. Căci, dacă crezi puternic,
Nimica nu-i spre rău,
Ci totul se va-ntoarce
Spre-un și mai bine-al tău.

/: Nu te-ndoi, ci crede
Că-n ceasul cel mai greu,
Clipită de clipită
Veghează Dumnezeu. :/

