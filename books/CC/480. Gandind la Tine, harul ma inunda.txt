@Title Gândind la Tine, harul mă inundă
@Number 480

1. Gândind la Tine, harul mă inundă
Şi primăvara-n suflet se coboară,
Iar pacea Ta plăcută şi profundă,
Isus desăvârşit mă înconjoară.
Gândind la Tine, totul se lumină
Şi gând şi cale pentru veşnicie,
/: Sunt înălţat din lumea cea de tină,
Isuse,-n sfânta Ta, Împărăţie! :/

2. Gândind la Tine-mi frăgezesc în toate
Virtuţile alese şi prea sfinte
Şi trec curat printre-ale lumii gloate,
Isus spre ţinta care-mi stă-nainte.
Gândind la Tine, dragostea se-aprinde
Şi frumuseţea Ta mă copleşeşte.
/: Simt viaţa cum încet mi se desprinde,
Isus de veacu-n care-acum trăieşte. :/

3. Gândind la Tine, port cu biruinţă
Al adevărului stindard oriunde
Şi-n rai prefac noian de suferinţă
Isus, prin Duhul Tău ce mă pătrunde.
Gândind la Tine, înţeleg Isuse,
Tot mai deplin ce eşti Tu pentru mine.
/: Şi toate harurile-mi sunt aduse
Când eu trăiesc, gândind adânc la Tine. :/

