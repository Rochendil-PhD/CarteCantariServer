@Title Închinare
@Number 275
@Author Amy Hozat, Carmen Gavril
@Composer Amy Hozat
@References Romani 12:1-2, Evrei 13:1,16, 2 Timotei 4:5, 1 Timotei 4:12
@Pitch D

1. Închinarea mea să fie 
Trupul meu ca jertfă vie,
O ofrandă necurmată
Pentru Tine, sfinte Tată.
Mintea mea să se-nnoiască,
Voia Ta să o cunoască!

2. Închinarea mea să fie 
În purtare-n curăție,
În cuvinte și-n privire
Pildă caldă de iubire.
Prin trăirea mea curată
Fie-Ți slava înălțată!

3. Închinarea mea să fie
Nesfârșită dărnicie
Și din darurile-Ți toate
Să jertfesc cu bunătate,
Al iubirii foc să-mi crească
Și de toți să-mi amintească!

4. Închinarea mea să fie
O cântare-adusă Ție
Izvorând din haru-Ți mare,
Dând la toți înviorare.
Cântul meu să nu se-oprească,
Ci mereu să se-nnoiască!

5. Închinarea mea să fie
Rugăciune, bucurie,
Slujba bine împlinită
Și credința neclintită,
Oglindind a Ta mărire,
Să mă-nchin cu mulțumire!