@Title E mult prea scumpă viața asta
@Number 266
@Author Traian Dorz
@Composer Cătălin Lup, Ramona Lup

1. E mult prea scumpă viața asta 
Ca s-o petreci nepăsător;
/: E mult prea scumpă orice clipă
S-o lași să treacă fără spor. :/

2. E mult prea scump Cuvântul vieții
Să-L poți uita și-un ceas măcar;
/: E mult prea scumpă rugăciunea
Să-i poți nesocoti vreun har. :/


3. E mult prea scumpă adunarea
Să nu faci totul pentru ea;
/: E mult prea scumpă-mbrățișarea
Să-ți pară vreo iertare grea. :/


4. E mult prea scumpă răsplătirea
Statorniciei la sfârșit,
/: Să-ți pară-acum prea grea-ncercarea
Pe care-o ai de suferit. :/


5. E mult prea scumpă mântuirea
Să nu-i dai totul pe pământ,
/: Și pacea inimii și slava
Statornicului legământ. :/


6. E mult prea scumpă veșnicia
S-o dai pe-o umbră și pe-un fum;
/: E mult prea scump Cristos și Raiul
Să nu dai tot să-L ai acum. :/
