@Title Dumnezeule puternic
@Number 159
@Author Simion Cure
@Composer Raul Apăscăriței

1. Dumnezeule puternic, proslăvit cu osanale, Multe, mari și minunate-s toate lucrurile Tale!
Despre slava Ta ne spune 
ceru-n seri cu lună nouă, 
Dimineața, răsăritul oglindit în strop de rouă.
/: În tăcerea-adâncă-a nopții, 
al privighetorii tril, 
ziua în amiaza mare, 		
râsul vesel de copil. :/

2. Cum Te-nvăluiești în soare și în raze de lumină, 
uneori în mii de stele, altădată-n lună plină!
Cum se poate să Te-mbrace
mica și plăpânda floare, 
când pe Tine nu Te-ncape 
cer, ocean, pământ și mare?
/: Te-am căutat în clipe grele 
printre 	slăvile senine,
Te-am strigat peste adâncuri 
și Tu mi-ai 	răspuns din mine! :/

3. Cum rămâi în veci Același, 
mintea-mi nu pricepe! Cum! 
Tu nu ai nici ieri, nici mâine, 
ci un veșnic azi și-acum?
Toate laudele mele le-am legat într-un mănunchi, ca să Ți le-aduc ‘nainte, 
prosternându-mă-n genunchi,
/: Iar cu inima-ndreptată 
spre cereștile-Ți altare, 
Te slăvesc și zi și noapte, 
Tată sfânt și bun și mare! :/
