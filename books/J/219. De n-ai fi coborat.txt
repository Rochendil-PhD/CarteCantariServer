@Title De n-ai fi coborât
@Number 219
@Author Monica Turtoi
@Composer Monica Turtoi

1. De n-ai fi coborât din slavă 
Şi nu Te-ai fi-mbrăcat în lut,
Doar haina arsă de ocară 
Pe inimi reci am fi avut.
Dar Te-ai gândit din slăvi divine 
Să dai pe-un lut veşmânt slăvit, 
Ca noi să ne-mbrăcăm prin Tine
Cu-al slavei strai neprihănit.

2. De nu ai fi păşit prin lume
De greul crucii-mpovărat,
Am pribegi străini de Tine, 
Legaţi de moarte prin păcat.
Dar Te-ai gândit din slăvi divine 
Să dai pe-o cruce tronul Tău, 
Ca noi să fim legaţi de Tine
Şi izbăviţi de orice rău.

3. De n-ai fi plin de bunătate 
Și nu Te-ai fi-ndurat de noi, 
Am fi şi azi pierduţi în noapte,
Căzuţi în patimi şi noroi.
Dar Te-ai gândit din slăvi divine 
Să dai coroana Ta pe spini, 
Ca noi să-mpărăţim cu Tine
Şi-n veci cununa Ta să fim.