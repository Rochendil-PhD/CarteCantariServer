@Title Ia jugul lui Cristos
@Number 112
@Author Traian Dorz
@Composer Nicolae Moldoveanu
@Pitch F

1. Ia jugul lui Cristos pe umăr, 
Și trage lângă El arând, 
Chiar dacă semeni numa-n lacrimi 
Și umbli numai sângerând.
Cristos Cel Sfânt te va cunoaşte 
În sărăcie, nu-n belşug,
Că mulţi au stat cu El la mese, 
Dar prea puţini au tras la jug.

2. Ia-I sarcina şi-o du alături 
Și simte-o apăsând din greu, 
Cum ai răspunde doar tu singur 
De tot ce are Dumnezeu.
Cristos Cel Sfânt te va cunoaște 
Odată-n cerul Lui de sus 
Nu după haina ce-ai purtat-o, 
Ci după sarcina ce-ai dus.

3. Ia-ţi crucea ta şi-I mergi pe urme, 
Tăcând şi mulţumind ca El, 
Iubește, roagă-te şi rabdă, 
Urmând dumnezeiescu-I fel.
Cristos Cel Sfânt te va cunoaște 
Nu după numele ce-ţi pui, 
Ci după ranele-ndurate 
Sub crucea ta şi crucea Lui.
