@Title Cum pâinea se dăruie
@Number 120

1. Cum pâinea se dăruie-ntruna
La toți flămânziții din gloată,
Cum ea nu-și așteaptă cununa
Și nici pentru jertfa-i răsplată,
Așa să mă dărui, Isuse,
Ca pâinea pe căile-Ți drepte
Și plata pe jertfele-aduse,
Făptura-mi nicicând să n-aștepte.

2. Cum apa, țâșnind din izvoare,
Se dâruie-oricând la oricine,
Cum ea pentru dulcea-i răcoare
N-așteaptă să-i facă vreun bine,
Așa să trăiesc pân’ la moarte,
Și-ntreaga-mi viață predată
Să fie-un izvor care-mparte 
Iubire și har, fără plată.

3. Cum soarele-mparte lumina 
La toți, nefăcând părtinire,
Și-n veac nu se-așteaptă să vină 
Vreun ins ca să-i dea mulțumire,
Așa să-mi împart totdeauna
Lumina vieții curate,
Dar nici o virtute, nici una,
S-aștepte a fi lăudată.

4. Să-ndrept, o, Isus, tuturora
Privirea întreagă spre Tine,
Căci Tu ești, doar Tu, Aurora 
Frumoasă de haruri depline.
Din Tine, Tu datu-mi-ai mie 
Izvoare, belșug de izvoare,
Cuvine-se slavă doar Ție,
Și Tatălui Sfânt, închinare,
Și Tatălui Sfânt, închinare.
