@Title Te prind fiori
@Author Costache Ioanid
@Composer Nicolae Moldoveanu
@Pitch Gm

1. Te prind fiori, te simți murdar...
Te-a prins păcatul la răscruce.
/: Și tu nu știi, copil fugar,
C-am fost lovit cu-atât amar
Și-am stat în locul tău pe cruce. :/

2. Te uiți la cer, te-ntorci zdrobit.
Nu-i nimenea să te-nțeleagă...
/: Și tu nu știi, n-ai auzit
Că pentru tot ce-ai săvârșit
Eu am primit pedeapsa-ntreagă! :/

3. O, cât ai vrea să fii curat
Și să începi o viață nouă! 
/: Și tu nu știi, tu n-ai aflat
Că pentru tine Mi-am lăsat
Străpunse mâinile-amândouă. :/

4. Ți-a spus un duh neînțelept
Că nu mai poți găsi iubire. 
/: Și tu nu știi că tot ce-aștept
E doar să vii să-Mi cazi la piept
Cu un cuvânt de mulțumire! :/

5. Ce fericiți sunt frații Mei
Toți cei iertați de fapte rele! 
/: Și tu nu știi, și tu nu vrei
Să-ntinzi doar mâna și să iei
Ofranda îndurării Mele! :/

6. O, vino dar! Te chem să vii
Să-ți iei din mâna Mea cununa. 
/: Și-atunci vei ști ce azi nu știi:
C-ai fost al Meu din veșnicii
Și ești al Meu pe totdeauna! :/

