@Title Nedespărțitul meu prieten
@Author Traian Dorz
@Composer Sara Bivolaru

1. Nedespărțitul meu prieten,
Mântuitorul meu cel Sfânt,
Ocrotitorul meu Puternic,
Ce-adânc îndatorat Îți sunt!

Ce-adânc întreaga mea ființă
De-a Ta credință s-a pătruns,
C-atât de plin mă simt cu Tine
Și-n ce-i văzut și-n ce-i ascuns.

2. Din tot trecutul vieții mele
Uitat-am tot ce cunoșteam
Pe Tine însă tot mai dulce
Și mai adânc în gând Te am.

Cu ce-am avut mai drag pe lume
Stau tot mai rar și mai puțin,
Dar cerul gândurilor mele
Întreg, de Tine-i tot mai plin.

3. Și tot ce-aș mai dori pe lume,
Întregul fericirii rai,
Cu-ntreaga sete de iubire
În Tine-mi sunt, doar Tu le ai.

Tu mi-ai schimbat a vieții bezne
În soare strălucit și sfânt
- Mântuitorul vieții mele
Ce-adânc îndatorat Îți sunt!
