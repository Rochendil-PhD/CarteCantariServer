@Title O, creste-mi iubirea
@Number 272
@Author Traian Dorz
@Composer Nicolae Moldoveanu

O, crește-mi iubirea în inima mea
Isuse, Isuse mereu te-oi ruga
Să-mi umple cu dorul pe care-l aștept
Și ochii și glasul și inima-n piept.

O, crește-mi iubirea Isuse iubit
Să fiu de-a ei haruri mereu copleșit.
Revarsă-mi-o-n suflet cu val după val
Ca râul ce crește și dă peste mal.

O, crește-mi iubirea, iubite Isus
În starea și locul în care m-ai pus.
Să port pretutindeni belșugul de har
Și-a ei revărsare să n-aibă hotar.

O, crește-mi iubirea cu focul sfințit
Și chiar de m-ar arde să fiu mistuit.
Flămând de iubire mereu te-oi ruga:
O, crește-mi iubirea în inima mea!
