@Title De dorul Tau
@Number 326
@Author Traian Dorz
@Composer Titus C. Adorian

De dorul Tău, Isus iubit
În dragostea Ta arse
Și inima spre răsărit
Și fața ni se-ntoarse.
Isus, Isus! Și te-așteptăm
Cum crinii așteaptă rouă
Privind spre ceruri Te chemăm
Cu mâinile-amândouă.

Treci peste anii viitori
Isuse drag, și vino!
Ne du mai sus, mai sus de zări
Spre țara de lumină.
Și-n clipa când ni-i cununa
Cu-a slavei Tale taine
Schimbați ca Tine, vom purta
A păcii albe haine.

Iar noi, iubit și drag Isus
Ți-om da cu brațe pline
Toți crinii dorului nespus
Și-a dragostei de Tine.
Și Ți-i vom presăra în drum
Cu-o veșnică-nchinare
Precum îți presărăm acum
A dragostei cântare.

În zorii fiecărei luni
Vom strânge cu uimire
Din pomul veșnicei minuni
Noi roduri de iubire.
Și-Ți vom cânta Isus iubit
De drag, o veșnicie
Că Te-am chemat și Te-am dorit
Cât nimenea nu știe.

