@Title Tu mi-ai adus iertarea
@Number 369

Tu mi-ai adus iertarea,
Mi-ai dat salvarea-n dar
M-ai scos din închisoarea
Păcatului murdar
Mi-ai dat o nouă fire
Și un veșmânt curat
Dar eu ca mulțumire,
Isuse ce Ți-am dat?

	Tu mi-ai adus putere,
	Scântei din focul Tău
	O sfântă învâpăiere
	Ce mistuie ce-i rău
	Spre veșnica cetate
	O cale mi-ai tăiat
	Dar pentru toate-acestea,
	Isuse ce Ți-am dat?

Tu tot ce-aveai în lume
Și-n cer mi-ai dăruit
Și inimă, și nume
Și duh nemărginit
Spre zarea albăstruie,
Tu ce-ai luat și cât?
Doar patru răni și cuie,
Și-o rană-n piept, atât.

