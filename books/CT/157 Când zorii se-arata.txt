@Title Când zorii se-arata
@Number 157

Când zorii se-arată zâmbind dimineața
Și încă o zi iar a început
Când soarele-n nori vrea să-și ridice fața
Lumină să dea pe pământ
Când freamătul zilei începe de-odată
Și liniștea nopții s-a dus
Cu gândul spre ceruri din inima toată
Îl vrem încă o zi pe Isus.

R:	/:	Nu vreau fără Isus:/
		O zi să trăiesc pe pământ
		O zi fără Isus e o zi pierdută
		Și nu mai revine nicicând.

În miezul de zi chiar departe de casă
În locul odăiței ascuns
În mijlocul lumii ades furtunoasă
În zbuciumul vieții aprins
Din nou îmi ridic al meu gând către Tine
Și-așa cum în zori mi-ai promis
Te chem o Isuse să vii lângă mine
Cu Tine sunt de neînvins.

Când cerul se-aprinde din nou către seară
Dând raza de soare-n apus
Și stelele-ncep rând pe rând să apară
Și ziua întreagă s-a dus
Atunci mulțumire aduc Celui care
În brațul Lui sfânt m-a păzit
De tot ce-a fost greu și de orice încercare
Și ziua cu El am sfârșit.

