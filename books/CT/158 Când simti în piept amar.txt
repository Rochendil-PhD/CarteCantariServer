@Title Când simti în piept amar
@Number 158

Când simți în piept amar mustrarea
Pentru păcatul tău aprins,
Să știi c-atunci Mântuitorul
Cu-a lui iubire te-a atins.
Când uraganul suferinței
Ființa ta ți-a copleșit,
Să știi c-atunci te cercetează
Mântuitorul tău iubit.

Când pierderi nemaiîntâlnite
Ți-nfig în duh durere grea,
Să știi c-atunci Mântuitorul
Un har mai mare vrea să-ți dea.
Când cei din casa ta te-alungă
Pentru-adevărul ce-l asculți,
Să știi c-atunci Mântuitorul
Îți pregătește frați mai mulți.

Când vezi că moartea te cuprinde
Iar tu te zbați ca s-o alungi,
Să știi c-atunci Mântuitorul
Vrea viața veșnică s-ajungi.
Tu liniștit în orice vreme
Și-ncrezător deplin să fii
Că tot ce vine peste tine
E mâna Domnului, să știi.
